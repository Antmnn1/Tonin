# Reportage
Con la conclusione del lavoro legato a Procida 2024, è nata in noi l’esigenza di fissare su carta l’intero processo che ci ha accompagnato fino a oggi con MISTAKE. Raccontare questo percorso non ha rappresentato soltanto un atto documentativo, ma anche un modo per riflettere collettivamente su quanto è stato fatto.

Il progetto, ufficialmente avviato nel settembre scorso, ha attraversato l’intero anno accademico. Il reportage inizia da un momento fondamentale: il TEDx del 2019, dove avvenne il primo incontro con Marco Salvemini. Da lì si è innescata una serie di esperienze progettuali che hanno segnato tappe importanti per il nostro laboratorio: Zzz, Non Io Ma Noi, fino a giungere a Noi Umani.

Sin dall’inizio, una delle questioni centrali che ci siamo posti è stata: come restituire tutto questo? Come raccontare un processo che non è solo fatto di progetti e dati, ma di incontri, confronti e errori? La risposta è arrivata strada facendo, non volevamo redigere un semplice report, asettico e cronologico, ma creare un reportage che tenesse insieme documentazione e sensazione, analisi e narrazione.

Abbiamo scelto di raccontare non solo i fatti, ma anche le emozioni, i dettagli apparentemente minimi che hanno reso vivo questo percorso. Volevamo coinvolgere chi legge anche sul piano sensoriale, lasciando spazio alle impressioni, ai silenzi, agli oggetti e ai gesti che spesso sfuggono nei resoconti tradizionali.

Dopo i primi mesi dedicati alla scrittura e alla strutturazione del testo, ci siamo poi concentrati sull’aspetto grafico e visivo del reportage. Anche in questo caso, il processo non è stato lineare: abbiamo sperimentato diversi approcci, spaziando dallo stile fotografico a quello illustrato, cercando di capire quale linguaggio potesse meglio accompagnare la narrazione scritta. Ogni tentativo ci ha permesso di affinare la visione, fino ad arrivare dopo vari incontri con i maestri, a una svolta durante una "turbogiornata" di lavoro collettivo che ha coinvolto tutto il laboratorio.

È stato dopo quell’occasione che abbiamo deciso di adottare un approccio più materico e diretto, scegliendo di lavorare con scansioni di oggetti reali. Gli oggetti utilizzati non sono stati selezionati secondo un criterio narrativo : al contrario, la loro scelta è avvenuta in modo istintivo e casuale, guidata più dal gesto che dall’intenzione.

Nonostante l’apparente casualità, il risultato ha restituito una forte unità visiva, grazie alla presenza di texture in ogni capitolo e al dialogo continuo tra immagine e testo, che da coerenza a tutto l'elaborato.

![impag1](../img/Impaginazione%20nuova7.png){ width=300 height=300 }
![impag1](../img/Impaginazione%20nuova2.png){ width=300 height=300 }
![impag1](../img/Impaginazione%20nuova3.png){ width=300 height=300 }
